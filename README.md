# keynote-speech-euroMed2025
In Greek, my keynote speech at 6th Panhellenic conference on Digital Culture Heritage (https://www.euromed-dch.eu/)

Ο τομέας της ψηφιακής πολιτιστικής κληρονομιάς εισέρχεται σε μια νέα εποχή συνεργασίας μεταξύ Ανθρώπου και Τεχνητής Νοημοσύνης (ΤΝ). Σε αυτό το πλαίσιο, οι οντολογίες (Ontologies) και οι γράφοι γνώσης (Knowledge Graphs) επανέρχονται ως κρίσιμες δομές για την τεκμηριωμένη, διαφανή και αξιόπιστη διαχείριση πολιτιστικών δεδομένων.

Η ομιλία διερευνά την εξέλιξη της μηχανικής πολιτιστικών μεταδεδομένων από τις παραδοσιακές, ανθρωπο-κεντρικές προσεγγίσεις, προς τα υβριδικά μοντέλα συνεργασίας Ανθρώπου–ΤΝ, όπου τα Μεγάλα Γλωσσικά Μοντέλα (LLMs) και/ή τα Μικρά Γλωσσικά Μοντέλα (SLMs) λειτουργούν ως νοητικοί συνεργάτες και όχι απλώς ως εργαλεία. Με αφετηρία έργα τα πρόσφατα ερευνητικά αποτελέσματα της ερευνητικής ομάδας του Σημασιολογικού Ιστού των Πραγμάτων (SWoT) του Εργαστηρίου Ευφυών Συστημάτων (i-Lab) του Πανεπιστημίου Αιγαίου, παρουσιάζονται παραδείγματα LLM-υποβοηθούμενης μηχανικής οντολογιών και γράφων γνώσης, καθώς και της σημασιολογικής ανάλυσης πολιτιστικών τεκμηρίων.

Οι πρόσφατες μελέτες της ερευνητικής μας ομάδας δείχνουν ότι τα LLM/SLMs μπορούν να υποστηρίξουν τους ειδικούς στην ανάπτυξη οντολογιών και γράφων γνώσης, και στη σημασιολογική ανάλυση ιστορικών εγγράφων, παρέχοντας προτάσεις για σημασιολογικούς συσχετισμούς και ελέγχους εννοιολογικής συνέπειας. Αυτή η συνεργατική διαδικασία εντάσσεται στο νέο αντικείμενο της νευροσυμβολικής τεχνητής νοημοσύνης (Neuro-symbolic AI), όπου οι νευρωνικές (data-driven) και οι συμβολικές (knowledge-driven) μέθοδοι ενώνονται για να επιτύχουν τόσο γλωσσική ευχέρεια όσο και σημασιολογική ακρίβεια.

Παράλληλα, η ομιλία επισημαίνει ότι οι οντολογίες δεν είναι πλέον θεωρητικά εργαλεία, αλλά ο σκελετός της ΤΝ: προσδίδουν δομή, εξηγησιμότητα και ασφάλεια στα παραγωγικά μοντέλα. Ενώ η Παραγωγική ΤΝ προσφέρει δημιουργικότητα, στερείται σαφούς νοηματικού υπόβαθρου. Οι Οντολογίες επαναφέρουν αυτό το δομικό στοιχείο, μετατρέποντας τη γνώση σε μηχανικά ερμηνεύσιμη και ελέγξιμη μορφή. Όπως χαρακτηριστικά αναφέρει ο Iantosca: “Η στρατηγική των οντολογιών είναι πλέον η στρατηγική διαχείρισης ρίσκου της ΤΝ”.

Στον χώρο της πολιτιστικής τεχνολογίας, αυτό σημαίνει ότι οι οντολογίες δεν είναι απλά σχήματα δεδομένων, αλλά δομές νοήματος που προστατεύουν την πολιτισμική ακεραιότητα και την αυθεντικότητα της ερμηνείας. Η ενσωμάτωση σημασιολογικής γνώσης στη παραγωγική ΤΝ οδηγεί από την “εύγλωττη” στην υπεύθυνη, εξηγήσιμη και πολιτισμικά ευαίσθητη ΤΝ.

Η ομιλία καταλήγει προτείνοντας ένα ανθρωπο-κεντρικό μοντέλο συνεργατικής μηχανικής γνώσης (Human–AI Co-engineering of Knowledge), όπου ο άνθρωπος παραμένει επιμελητής, ερμηνευτής και συνεργάτης της ΤΝ. Αυτό το μοντέλο δεν αποσκοπεί μόνο στην αποδοτικότερη διαχείριση του πολιτιστικού αποθέματος, αλλά και στη διατήρηση της πολυφωνίας, της δημιουργικότητας και της σημασιολογικής πληρότητας που χαρακτηρίζουν την πολιτιστική μας κληρονομιά.
Βιβλιογραφικές Αναφορές
1. Doumanas, D.; Soularidis, A.; Spiliotopoulos, D.; Vassilakis, C.; Kotis, K. Fine-Tuning Large Language Models for Ontology Engineering: A Comparative Analysis of GPT-4 and Mistral. Appl. Sci. 2025, 15, 2146. https://doi.org/10.3390/app15042146  
2. Doumanas, D.; Ntalouka, E.; Vassilakis, C.; Wallace, M.; Kotis, K. Stitching History into Semantics: LLM-Supported Knowledge Graph Engineering for 19th-Century Greek Bookbinding. Mach. Learn. Knowl. Extr. 2025, 7, 59. https://doi.org/10.3390/make7030059 
3. Doumanas D, Bouchouras G, Soularidis A, Kotis K, Vouros G. From Human- to LLM-Centered Collaborative Ontology Engineering. Applied Ontology. 2025;19(4):334-367. doi:10.1177/15705838241305067 https://journals.sagepub.com/doi/full/10.1177/15705838241305067
4. Litaina, T., Soularidis, A., Bouchouras, G., Kotis, K., & Kavakli, E. (2024). Towards LLM-based Semantic Analysis of Historical Legal Documents. In Proceedings of CEUR-WS Vol. 3724 (short paper).https://ceur-ws.org/Vol-3724/short2.pdf
5. Iantosca, M. (2024). Why Ontologies Are More Critical Than Ever in the Age of Generative and Agentic AI. IBM Content & Knowledge Engineering.
